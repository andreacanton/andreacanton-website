---
date: 2020-01-14
title: Come ho cominciato ad avere delle buone abitudini mattutine
image: /posts/corno-d-aquilio.jpg
tags: energia, abitudini, mattina
canonicalUrl: https://andreacanton.dev/blog/001-abitudini-mattutine.html
---

Fino ad agosto 2019 mi alzavo intorno alle 8:40, facevo colazione in auto con una crostatina e bevevo un caffè quando arrivavo in ufficio alle 9:05. Risultato: bruciori di stomaco e briciole per tutta la macchina.

Poi un bel giorno ho cominciato a fare il pane: tutte le settimane, tutte le domeniche. In realtà già anni fa avevo l'abitudine di fare il pane regolarmente, mi ero pure coltivato il lievito madre. Poi però ho smesso perché la pagnotta a fine settimana diventava dura come il marmo.

Da settembre però faccio dei piccoli panini che congelo e tiro fuori all'occorrenza. Ne scaldo uno alla sera e ne tiro fuori un altro a scongelare per la mattina.

La mattina, appunto.

Quindi ho cominciato ad avere una motivazione in più per svegliarmi prima e fare colazione a casa. Soprattutto perché il pane, dopo un po’ di volte che lo fai, viene proprio buono e la soddisfazione nel mangiarlo è indescrivibile!

All'inizio è stata dura perché le prime volte facevo colazione di fretta e non me la godevo molto, ma dopo qualche settimana sono riuscito a fare mia questa abitudine. Recentemente ho anche iniziato a farmi una spremuta — che d'inverno ci sta tutta — da abbinare al pane e marmellata. Alcune volte mi sveglio abbastanza presto per fare un po’ di cazzeggio su YouTube o per leggere qualche articolo. Risultato: mi sembra di farlo da anni da quanto sono abituato.

Da un paio d'anni ho cominciato ad andare in palestra la sera dopo il lavoro, due-tre volte a settimana. Lo ammetto, più due che tre. Ho cominciato principalmente per buttare giù la pancia e rafforzare la schiena, ma soprattutto per fare attività fisica regolare.
Inoltre avevo un'altra convinzione: che un'ora di palestra mi avrebbe stancato e mi sarei addormentato più facilmente. Non è assolutamente così, anzi. Fare attività fisica la sera ti sveglia! Infatti spesso mi addormentavo a mezzanotte/l'una per svegliarmi più stanco di prima.

Sto ancora andando in palestra, ma sto cercando di prendere l'abitudine di fare esercizio fisico la mattina ed evitare la palestra serale. Dieci minuti di esercizio fisico o yoga, tutti i giorni.
YouTube è pieno di video per esercizi mattutini, te ne elenco qui quelli che ho provato e che mi sembrano fatti bene.

- [Workout di 10 minuti](https://www.youtube.com/watch?v=3sEeVJEXTfY)
- [I 5 tibetani](https://www.youtube.com/watch?v=3sEeVJEXTfY)
- [Yoga stretch di 10 minuti](https://www.youtube.com/watch?v=3sEeVJEXTfY)
- [Yoga di 11 minuti da fare appena svegli](https://www.youtube.com/watch?v=3sEeVJEXTfY)

Ora quando riesco a svegliarmi per le 7:30 faccio esercizio e lavoro più concentrato. Arrivo a sera bello stanco e alle 22:30/23:00 quando appoggio la testa sul cuscino, parto e ci si rivede a mattina.

Per ora riesco a farcela sempre, ma spero che ad aprile avrò fatto mia questa abitudine, così non rinnovo la palestra.

::: update
Fa ridere leggere questa cosa sapendo che dopo qualche mese è arrivato il COVID-19 e la palestra non l'ho rinnovata comunque :sweat_smile:
:::

## Conclusioni

Se vuoi cercare di avere delle buone abitudini mattutine prima di tutto devi volerlo. In ogni caso ti riporto alcuni consigli che mi sono stati utili per farcela.

- Non cercare di andare a letto presto, piuttosto decidi di svegliarti presto. Il sonno alla sera arriverà da solo.
- Trova una cosa che ti piace e ti stimoli a svegliarti prima. Come una buona colazione, lavorare su un progetto che ti piace o anche guardare una serie tv, qualsiasi cosa che ti piace potrebbe funzionare per incentivarti.
- Almeno mezz'ora prima di dormire cerca di non guardare schermi, piuttosto leggi.
- Cerca di non fare attività fisica la sera.
- Sforzati di mantenere la routine mattutina anche nel week-end, proprio quando vorresti sgarrare.

Spero che la mia esperienza possa esserti d'aiuto. Fanno 5 euro.
