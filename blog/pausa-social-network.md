---
date: 2020-06-26
title: Ho messo in pausa i social network per un mese
draft: true
image: /posts/lazise.jpg
tags: social, annoiarsi,
---

Ho iniziato questo percorso pensando di non avere un grosso problema con l'uso dei social network. Ma ultimamente mi corico a letto guardando il telefono, addormentandomi tardi e svegliandomi male, intaccando i [miei buoni propositi sulle abitudini mattutine](/blog/abitudini-mattutine.html).

Un mio caro vecchio collega mi ha fatto notare che il gesto di scroll con il dito sul telefono è un gesto che non facevamo così spesso prima dell'arrivo degli smartphone. È un gesto nuovo che identifica almeno l'ultimo decennio.

![scroll infinito](https://media.giphy.com/media/MY15rWOHbmfsAwhBBE/giphy.gif)

Alla fine mi sono imbattuto in un paio di video su YouTube che parlavano di esperienze di pausa dai social network - nello specifico uno di [WheezyWaiter](https://www.youtube.com/watch?v=ve37Bg4-hPc) e uno di [Matt D'Avella](https://www.youtube.com/watch?v=cNFdjP_F9sU) - e allora mi son detto, proviamo!

## Le regole

Il periodo che ho deciso è dal 25 maggio al 25 giugno 2020.

Non potrò accedere alle seguenti applicazioni/siti:

- Facebook
- Instagram
- Twitter
- 9gag: non è propriamente un social, ma ha lo stesso paradigma di contenuti infiniti
- Reddit

Aggiungo anche due punti facoltativi - #NiceToHave:

- LinkedIn - cercherò di non andare nella home, ma rispondo solo a messaggi.
- YouTube posso guardarlo solo mentre mangio.
- Prima di andare a letto, metto il telefono in modalità aereo e la disattivo dopo aver fatto colazione il giorno seguente.

Cosa è consentito:

- Vedere screenshot di post
- Vedere video nella preview di Telegram o di Facebook Messenger

Il punto è non cadere nella trappola del contenuto infinito, quindi evitare i contenuti inviati da amici mi sembra eccessivo e inutile ai fini del mio esperimento.

## Cominciamo!

Prima di tutto ho disinstallato dal mio telefono tutte le app di social network. Visto che ero di pulizie, ho tolto un altro bel po' di applicazioni che non usavo da tempo - e vai di minimalismo!

La prima settimana è cominciata piuttosto bene, lunedì e martedì non ho sentito minimamente l'esigenza di andare su facebook e simili. Mercoledì invece, sarà stata la giornata uggiosa, ero un po' più annoiato del solito e mi è capitato un paio di volte di scrivere nella barra degli indirizzi facebook.com e premere invio senza pensare. È successo qualche altra volta, ma fortunatamente tutte le volte chiudevo la finestra prima che caricasse qualcosa.

::: tip
Un consiglio utile, che ho scoperto solo a sfida avviata, è quello entrare sui social nettwork da PC e disconnettersi. Così, se cercassi di entrare, dovresti fare uno step ulteriore per cadere nella _trappola_.
:::

Un altra cosa degna di nota è che i miei amici più stretti e qualche mio collega mi hanno girato dei link a post di facebook e instagram e puntualmente spiegavo la situazione e chiedevo uno screenshot.

Ho comunque cercato di non avere paura di annoiarmi e di non stare attaccato al telefono, ma anche semplicemente stare sul divano a fissare il soffitto. Una specie di meditazione a occhi aperti.

Vi riporto una frase tratta da [questo articolo su Time](https://time.com/5480002/benefits-of-boredom/) online, che tratta appunto di uno studio che lega la noia alla creatività e si sofferma sul ruolo dei social network e dell'uso del telefono.

> ogni volta che tiriamo fuori il telefono non permettiamo alla nostra mente di vagare e risolvere il nostro problema con la noia

Sempre sulla questione ti segnalo [questo articolo di Quarz](https://qz.com/1020976/the-scientific-link-between-boredom-and-creativity/) dove parlano di altri studi sulla noia e c'è una frase che mi ha colpito

> Nel nostro fuggire dalla noia, fuggiamo anche da sentimenti scomodi

Tornando a me, non so se è stato tutto questo annoiarmi, o semplicemente perché ero nel mood _smetti-di-cazzeggiare_, ho fatto un sacco di cose nel weekend: ho invasato un po' di piantine da ortaggi in terrazzo e ho pure sistemato il mio armadio buttando/donando un sacco di vestiti!

![dai dai dai boris](https://www.serialminds.com/wp-content/uploads/2016/03/dai-dai-dai.gif)

Nelle settimane successive non sono stato così produttivo - a parte per [un bel giro in bici](https://www.strava.com/activities/3648096604). In ogni caso, quando non avevo nulla da fare leggevo oppure scrivevo e se ero troppo stanco - e da solo - guardavo una puntata di una serie tv, ma è succeso al massimo tre volte in tutto. Insomma ho cercato di impegnarmi in attività più sane per la mia mente.

Sia chiaro, non voglio dire che dai social network arriva solo fuffa, ma diciamo che la maggior parte del contenuto non è di gran qualità o utilità per noi. Per esempio, vedere che altri fanno cose fiche, per quanto poco possa interessare, credo che inconsciamente susciti invidia e non porta a nulla di buono. Per non parlare della tonnellata di pubblicità indesiderata che ti fa venir voglia di comprare cose di cui non hai realmente bisogno.

Non ricordo chi lo dicesse, ma **siamo ciò di cui nutriamo**. Secondo le statistiche sul mio telefono passavo sei ore a settimana sui social network. Sei ore a guardare contenuti che non mi arricchiscono e pubblicità. Se poi aggiungiamo 9gag sono altre quattro ore perse sui contenuti totalmente inutili.

Non voglio essere influenzato da gif divertenti o pubblicità di tappettini massaggianti. Piuttosto vado a lavare i piatti o pulisco i ripiani del frigo.

## Il mese è finito e ora che faccio?

Penso che le app dei social network le installerò solo quando mi servono, principalmente per pubblicare contenuti e poi le disinstallo. Ne fruirò solo dal computer o al massimo dal browser del telefono - quando per esempio mi mandano un link di un contenuto su instagram o simili. Soprattutto non isntallerò 9gag, né lo visiterò da computer, ho cose più importanti da fare, tipo: annoiarmi.

Ho in mente altre sfide, ma per il momento faccio una pausa.

Fammi sapere se ti ho dato qualche idea!
Fanno sempre 5 euro.
