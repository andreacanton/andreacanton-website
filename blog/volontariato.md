---
title: Perché ho iniziato a fare volontariato
when: 2020-02-18
---

Da circa un mese sto facendo volontariato con la [Ronda della carità di Verona](http://www.rondadellacaritaverona.org/). Ho fatto solo cinque uscite di prova, ma sento di poterti raccontare già qualcosa.

È molto tempo che sento di voler fare volontariato. Ho sentito esperienze di amici che mi hanno ispirato, ma se ci penso, credo che la prima volta che ho considerato l'idea di fare volontariato è stato quando ho compilato il mio profilo LinkedIn. C’era quella sezione “Volontariato” che per me era vuota. Lo so sembra un capriccio, ma se ci pensi bene **fare volontariato è la forma più altruistica di egoismo**: facendo stare meglio gli altri, alla fine stai meglio anche tu.

Quindi ecco, potremmo dire che fare volontariato è un modo per portare equilibrio nelle disugalianze e aiuto dove serve, ma non posso negare che lo faccio anche per me. Per **sentirmi utile**.

Un aspetto a cui non avevo pensato inizialmente è che un attività come questa **aiuta ad alleviare lo stress**. Perché dopo otto ore (se non di più) seduti a lavorare con la testa, fare un attività manuale che si può fare senza troppe riflessioni è decisamente rilassante.

Come funziona? Mi sono scelto una sera a settimana in cui vado, posso scegliere qualsiasi sera, ma dopo la prova si rimane sempre con la stessa. Io mi sono trovato subito bene con quella del Martedì sera.

Si arriva alle 19.30/20 in sede. Si scalda il cibo e il tè solubile caldo. Si preparano i sacchi con i vestiti e coperte. Si riempiono i sacchetti con acqua e frutta e qualche dessert o snack salato. Una volta pronti si decidono come si dividono i tre gruppi di volontari. Abbiamo a disposizione tre furgoni per fare altrettanti _giri_ per andare in determinati posti o luoghi di ritrovo dove sappiamo si trovano persone che hanno bisogno di noi.

Verso le 23.30 si rientra in sede – d'estate mi dicono che si fa anche più tardi, ci sono più persone fuori dai dormitori. Si puliscono tutti contenitori del cibo, si decide che fare con il cibo rimasto - se ne è rimasto - e si mette in ordine la sede. Verso le una di notte ci si saluta e si torna a casa.

Il giorno dopo sono un po' stanco, ma riesco a lavorare senza problemi. Un mio collega fa il pronto soccorso della Croce Rossa e viene a lavorare dopo aver fatto il turno di notte! (È ccciovane!)

Ho conosciuto persone di tutti i tipi, ma soprattutto volontari più esperti che ti trasmettono la loro conoscenza.

Per esempio alla prima uscita, è capitato che un assistito si lamentasse in modo provocatorio della qualità del cibo. D'istinto mi sarebbe venuto da rispondere male visto che eravamo lì con quello che ci era stato donato e stavamo facendo già parecchi sforzi. Parliamo poi dell'elefante nella stanza: stava ricevendo del cibo gratis. Fortunatamente, alla serata informativa ci avevano fatto presente che quando siamo in uscita dobbiamo **ascoltare più che parlare** e non cedere a nessun tipo di provocazione. Non siamo lì per insegnare nulla, ma solo per aiutare.

Mi è quindi capitato di parlare dell'accaduto con un altro volontario _anziano_ che mi ha fatto notare che le persone assistite sono spesso persone che hanno subito tante cattiverie e anche se non dobbiamo giustificarli, possiamo **comprendere la loro rabbia**.

Questo ragionamento secondo me vale con chiunque, non pensare di poter giudicare una persona solo dalle sue ultime azioni. Se qualcuno sbaglia un motivo c'è e magari non è neanche colpa sua.

Quindi esperienze come questa ti fanno vedere le cose di tutti i giorni con occhi diversi e penso che questo aspetto sia da non sottovalutare.

Spero di averti incuriosit\*. 5 euro.

Poi [lo do in beneficenza](http://www.rondadellacaritaverona.org/donare-beneficenza-verona/), cosa credi!
