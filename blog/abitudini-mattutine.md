---
when: 2020-02-14
title: Come ho cominciato ad avere delle buone abitudini mattutine
---

Fino ad agosto 2019 mi alzavo intorno alle 8:40, facevo colazione in macchina con una crostatina e bevevo un caffè quando arrivavo in ufficio alle 9:05. Risultato: bruciori di stomaco e briciole per tutta la macchina.

Poi un bel giorno ho cominciato a fare il pane fatto in casa, tutte le settimane, la domenica. In realtà già anni fa avevo facevo il pane regolarmente, mi ero pure fatto il lievito madre, ma dopo un po’ ho smesso perché facevo una pagnotta che a fine settimana diventava dura come il marmo.

Da settembre però faccio dei piccoli panini che congelo e tiro fuori all'occorrenza. Ne scaldo uno alla sera e ne tiro fuori un altro a scongelare per la mattina.

La mattina, appunto.

Quindi ho cominciato ad avere una motivazione in più per svegliarmi prima e fare colazione a casa. Soprattutto perché il pane dopo un po’ di volte che lo fai, viene proprio buono e la soddisfazione di mangiarlo è indescrivibile!

All'inizio è stata dura perché le prime volte facevo colazione di fretta e non me la godevo molto, ma dopo qualche settimana ho fatto mia questa abitudine. Recentemente ho anche iniziato a farmi una spremuta (che fa bene d'inverno) da abbinare al pane e marmellata. Alcune volte mi sveglio abbastanza presto per fare un po’ di cazzeggio su YouTube o leggere. Insomma mi sembra di farlo da anni da quanto sono abituato.

Da un paio d'anni ho cominciato ad andare in palestra, alla sera dopo lavoro, due-tre volte a settimana. Lo ammetto più due che tre. l'ho iniziata principalmente per buttare giù la pancia e raddrizzarmi con la schiena, semplicemente anche per fare attività fisica regolare.
Inoltre avevo un'altra convinzione: che mi avrebbe stancato e mi avrebbe fatto dormire meglio. Non è così assolutamente, anzi. Fare attività fisica alla sera ti sveglia! Infatti spesso mi addormentavo a mezzanotte/una per svegliarmi più stanco di prima.

Sto ancora andando in palestra, ma sto cercando di prendere l'abitudine di fare esercizio fisico alla mattina e smettere di andare in palestra alla sera. Dieci minuti di esercizio fisico o yoga, tutti i giorni.
YouTube è pieno di video per esercizi mattutini ve ne porto un po’ qui un paio che ho provato e sono fatti bene.

- [Workout di 10 minuti](https://www.youtube.com/watch?v=3sEeVJEXTfY)
- [Yoga stretch di 10 minuti](https://www.youtube.com/watch?v=3sEeVJEXTfY)
- [I 5 tibetani](https://www.youtube.com/watch?v=3sEeVJEXTfY)
- [Yoga di 11 minuti da fare appena svegli](https://www.youtube.com/watch?v=3sEeVJEXTfY)

Ora quando riesco a svegliarmi per le 7:30, faccio esercizio e sono più concentrato a lavoro e arrivo a sera bello stanco, alle 22:30/23:00 appoggio la testa sul cuscino, parto e ci si rivede a mattina.

Non riesco sempre ancora, ma punto di arrivare ad aprile che ho preso questa nuova abitudine, così non rinnovo la palestra.

## Conclusioni

Se vuoi cercare di avere delle buone abitudini mattutine ecco alcuni consigli che mi sono stati utili.

- Non cercare di andare a letto presto, cerca di svegliarti prima del solito, il sonno alla sera arriverà da solo.
- Trova una cosa che ti piace e ti stimoli a svegliarti prima. Come una buona colazione, lavorare su un progetto che ti piace o anche guardare una serie tv, va bene qualsiasi cosa per incentivarti.
- Cerca di leggere almeno mezzora prima di andare a letto, non guardare nessuno schermo aiuta ad addormentarti più facilmente.
- Cerca di non fare attività fisica alla sera.
- Cerca di mantenere l'abitudine anche nel weekend.
